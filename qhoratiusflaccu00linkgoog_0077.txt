ΜΒ. 1. 15-16

XVI

O matre pulchra filia pulchrior,
quem criminosis cunque voles modum
pones iambis, sive flamma
sive mari libet Hadriane.

5 non Dindymene non adytis quatit

mentem sacerdotum incola Pythius,
non Liber aeque non acuta

si geminant Corybantes aera,

tristes ut irae, quas neque Noricus

10 deterret ensis nec mare naufragum,
nec saevus ignis nec tremendo
Iuppiter ipse ruens tumultu.

fertur Prometheus addere principi?
limo coactus particulam undique
15 desectam et insani leonis
vim stomacho adposuisse nostro,

irae Thyesten exitio gravi
stravere, et altis urbibus ultimae
stetere caussae cur perirent
20 funditus, inprimeretque muris

hostile aratrum exercitus insolens.-
conpesce mentem: me quoque pectoris
temptavit in dulci iuventa
fervor et in celeris iambos

25 misit furentem. nunc ego mitibus
mutare quaero tristia, dum mihi
fias recantatis amica
opprobriis animumque reddas.

 

Horatius ‚

1¹1

