46 CARMINVM

linquenda tellus et domus et placens
uxor, neque harum quas colis arborum
te praeter invisas cupressos
ulla brevem dominum sequetur.

25 absumet heres Caecuba dignior ·
servata centum clavibus et mero
tinguet pavimentum superbe,
pontificum potiore cenis.

 

XV

Iam pauca aratro iugera regiae
moles relinquent, undique latius
extenta visentur Lucrino
stagna lacu, platanusque caelebs

5 evincet ulmos. tum violaria et
myrtus et omnis copia narium
spargent olivetis odorem
fertilibus domino priori:

tum spissa ramis laurea fervidos

10 excludet ictus. non ita Romuli
praescriptum et intonsi Catonis
auspiciis veterumque norma.

privatus illis census erat brevis,
commune magnum: nulla decempedis
15 metata privatis opacam
porticus excipiebat arcton,

nec fortuitum spernere cespitem
leges sinebant, oppida publico
sumptu iubentes et deorum

20 templa novo decorare saxo·

 

 

